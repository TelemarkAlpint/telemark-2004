<html>
<head>
<title>NTNUI Telemark</title>
<link rel="stylesheet" href="Style.css" type="text/css">

<SCRIPT LANGUAGE="JavaScript">
<!-- Begin
function NewWindow(mypage, myname, w, h, scroll) {
var winl = 300;
var wint = 300;
winprops = 'height='+h+',width='+w+',top='+wint+',left='+winl+',scrollbars='+scroll+',resizable'
win = window.open(mypage, myname, winprops)
if (parseInt(navigator.appVersion) >= 4) { win.window.focus(); }
}
//  End -->
</script>
</head>

<body>

<div align="center">
  <center>
  <table border="0" cellpadding="0" cellspacing="0" style="border-collapse: collapse; font-family:Arial; font-size:8pt" bordercolor="#111111" width="600">
    <tr>
      <td width="100%" align="center"><b>Telemark??</b><br>

Telemark er betegnelsen på en svingteknikk som baserer seg på en spesiell type skiutstyr og bevegelsesmønster. Grunnleggende utstyr består av brede og stabile ski, samt bindinger og støvler som frigjør hælen fra skien. Kroppsstillingen som benyttes i en telemarksving er illustrert under (telemarkstillingen).<br><img src="telemarkstillingen.jpg"><br>

      <br>Norge er et land som er rikt på skihistorie. De eldste skifunn som er gjort her i landet er 2000 år gamle, og siden den tid har flere forskjellige teknikker for å ta seg fram på snø blitt utviklet og praktisert. Telemarkgruppen i NTNUI ble opprettet under telemarkens oppsving på 1980-tallet, men man skal atskillig lengre tilbake for å forstå opprinnelsen til denne skiteknikken. I det følgende beskrives raskt noen av hovedmomentene i telemarkens historie.</p>
      <p>

      <b>Telemarkens Opprinnelse – Sondre Norheim og ”Snowshoe” Thompson</b><br>

Sondre Norheim betraktes som den moderne skiløpningens far. Tittelen fortjener han for hans bidrag til forskjellige skiteknikker og til utvikling og innovasjon innen skiutstyr. Sondre Norheim ble født i Morgedal i Vest-Telemark i 1825. Sammen med likesinnede i bygda skapte han et skimiljø som ble historisk. Det ble arrangert to typer renn – ”Slalåma” og ”Uvyrdslåmi”. Slalåma betyr skispor nedover en slak bakke – i praksis en ganske snill konkurranseform. Uvyrdslåmi var langt tøffere – her ble det kjørt i stor fart mellom trær og steiner, ned skrenter og juv (mye på samme måte som fjelltelemarkrennene blir arrangert i dag).
      <br>I 1850-årene gjorde Sondre Norheim forbedringer på de eksisterende skibindingene (tåbindinger) ved å legge et ekstra rep rundt helen. I 1870 gjorde han sin største oppfinnelse, da kom nemlig de første skiene med innsving (84 – 69 – 76). Begge disse nyvinningene kjenner vi igjen i dagens telemarkutstyr. Første gang Sondre viste telemarksvingen var under en konkurranse i Kristiania (nå Oslo) i 1868 – da var han 43 år gammel og landskjent. Sondre regnes også som skaperen av parallellsvingen (Christianiasvingen) som brukes av alpinister i dag.

      
      <br>Sondre Norheim var en av mange nordmenn som utvandret til Amerika, og de tok skiene med seg. Kanskje mest kjent i Amerika ble Jon Torsteinson Rui – også fra Telemark. I 1850-årene reiste han vestover fra Illinois for å lete etter gull. Men gull ble det lite av – isteden fant han et tilbud fra styresmaktene som søkte en spreking som kunne åpne en ny vinterpostrute over Sierra Nevada-fjellene. Jon Torsteinson Rui tok jobben – og trasket de 130 km. fra Placerville i California til Carson Valley i Nevada på sine 270 cm lange ski (modell fra Telemark). Derav fikk han navnet Snowshoe Thompson. Slik nådde telemarken over til USA, og de som har jobbet mest for å spre teknikken de siste tiårene sier at Torsteinson er det store idealet.

      
      <br>Etterhvert som alpinsporten utviklet seg – man fikk ski med stålkanter og bindinger som holdt helen fast etc. – forsvant telemarksteknikken gradvis. Først i midten av 1970-årene kom en amerikansk kameratgjeng over et bilde av Marius Eriksen som svinger på sletta etter et hopp. Dette inspirerte til å prøve den gamle svingteknikken på ny – og dermed var snøballen begynt å rulle. Telemarkbølgen traff Norge på 1980-tallet – det første Norges-cup-rennet ble avholdt her i Trondheim i 1984. Nordisk mesterskap gikk to år etter på Oppdal. NTNUI Telemark ble dannet i 1986.
      <p>

      <b>Dagens trender</b><br>

Fra 1980-tallet og starten av 1990-tallet husker vi lærstøvler, vadmelsbukser og knickers. Med telemarkens renessanse ble det norske og tradisjonelle satt i sentrum. Til å begynne med var telemarken assosiert med fjellsport og turgåing, men etter hvert fant den veien inn i alpinanleggene. For mange ble telemarken en etterlengtet mulighet til å gjøre noe forskjellig fra alpint. Telemark var annerledes, og bød på nye utfordringer.
      <br>Med tiden ligner telemark og alpint mer og mer på hverandre. Alpinsporten har beveget seg fra de preparerte løypene ut i løssnøen (off-piste kjøring), mens telemarken har sett en revolusjon innen utstyr – som gjør at de to svingteknikkene idag kan brukes om hverandre både i løyper og utenfor. Noen mener at dette har fratatt telemarken noe av sjarmen og ”ektheten” – poenget med telemark har liksom forsvunnet litt. I starten av det nye årtusen ser vi en tendens til at mange frikjørere går tilbake til alpint. En annen vanlig holdning er at alpint egner seg best i preparert terreng, mens telemark er hensiktsmessig utenfor løypene.
      <br>Mens debatten om hva som er ”riktig” eller best raser i vei, og folk bytter frem og tilbake mellom ulike svingteknikker, skal vi huske på at det viktigste er å ha det moro på ski. I Norge har vi som vi har sett lange skitradisjoner som er preget av oppfinnsomhet og nyvinninger innen bevegelse på snø. Vi skal derfor være åpne for nye løsninger, men samtidig passe oss for å la oss prege for mye av trender og glemme det viktigste – å ha det gøy.</p>
      <p>Jan Walter Parr, leder 2001/2002<br>
---------------------------------------<br>
Mye av stoffet er hentet fra boken ”Svingteknikk på telemarkski”, S.Ø. Engell / Ø. Gjelsvik 1990.</td>
    </tr>
    </table>
  </center>
</div>

</body>
</html>