Postadresse:
NTHI Telemarkgruppa
Stud. post 222
7034 Trondheim

E-mail adresse:
telemark@stud.unit.no

Fax: 73 59 55 50
Merk faxen med NTHI Telemarkgruppa og eventuelt undergruppe og navn.




NTHI Telemarkgruppa er en av de største gruppene i NTHI, og har ca. 400 
medlemmer. I det følgende får du en kort innføring i hvem vi er og hva vi gjør.
Til slutt står det litt om hvordan man blir medlem, og hva det innebærer.




Vår formålsparagraf:
Det står i våre statutter at telemarkgruppas mål er å spre allmenn skiglede i 
studentmiljøet. Det prøver vi å få til gjennom en riktig miks av sportslige og sosiale 
aktiviteter.




Hva driver vi med?
Vi har 1000 ting fore og her kommer noen smakebiter. Vi har treninger på 
idrettsbygget, og i Vassfjellet vinterstid. Handleavtalen vår sikrer deg som NTHI 
medlem 30 % rabatt på telemarkutstyr hos Hank Sport. I løpet av året har vi flere 
fester som pleier å være av det beste slaget. Det blir fjellturer, hopprenn, vanlige renn 
og masse andre arrangementer. Disse tingene kan du lese mer om nedenfor her:




Treningene:
Innetreningen går gjennom hele året, også i eksamensperiodene. Vi trener på 
idrettsbygget (NTHI), mandager fra kl: 20.00 (løping ute frem til 20.45) til kl:21.45, 
og på onsdager fra kl. 20.15 til 21.45. På mandagene er det sirkeltrening, mens det er 
eget opplegg hver onsdag.

På høsten og på våren er det løpetrening fra Bunnpris på Moholt torsdager kl. 17.30, 
og når temperaturen tillater det så har vi sykling i Estenstadmarka med avganger fra 
Bunnpris på Moholt kl. 12.00 på søndagene.

Så fort snøen kommer og eksamensperioden er over starter bakketreningene i 
Vassfjellet. Hver tirsdag og fredag kl. 18.00 kan du få kyndig instruksjon av våre 
dyktige trenere, som har på seg NTHI treningsdress med “NTHI Telemark Trener” på 
ryggen. Ved fremvisning av studiekortet ditt vil du også få avslag på heiskortet. På 
fredager koster studentheiskort kun 50 kr.!!!

På oppslagstavlen vår på stripa vil du alltid finne info om neste trening (dagens 
trening).




Arrangementer:
Hvert år har vi en hel bråte av arrangementer av forskjellig karakter. For de seriøse 
arrangerer vi renn, i tillegg til at det er store muligheter til å være med på renn 
“utenbys” også. Vi har en årlig ukeslang tur til et større anlegg, d.v.s Åre eller Oppdal. 
Dette pleier å være en skikkelig højdare, altså noe du bør være med på hvis du er 
interessert i telemark. Vi har også den tradisjonsrike Skifestivalen som går av stabelen 
hvert år. På terminlisten ser du hvilke planer vi har for neste år.

Tentativ terminliste for 1995/-96
Tidlig i Sept.	NTHI kavalkaden
Tirs. 12. Sept.	Infokveld for nye medlemmer
15.-17. Sept.	Helgetur til Juvass Sommerskisenter
Tirs. 19. Sept.	Gen. fors. på Singsaker Studenthjem
Fre. 22. Sept.	Vekslingsfest for avtroppende og påtroppende styre
29. Sept. - 1. Okt.	Fjelltur med offroad sykling
6. - 7. Okt.	Koietur for de med verv
Fre. 13. Okt.	Høstfest på Studenterhytta
20. Okt. - 12. Nov.	UKA (Telemarkgruppa blir med på barnedagene, uketoget og skal 
ha eget vorspiel før en festkveld)
28. - 29. Okt.	Koietur med veddugnad

2. Des. - 27. Jan.	Eksamensperioder og juleferie

28. Jan. - 4. Feb.	Ukestur til Oppdal / Åre / Frankrike
Uke 6	Nybegynnerkurs i Vassfjellet
Søn. 18. Feb.	Fastelavensrenn i Vassfjellet med Kretsmesterskap
Tors. 29. Feb.	Skuddårshopprenn / stilrenn i Gråkallen m/ påfølgende fest
Søn. 3. Mars	Kretsrenn / Rekrutteringsrenn i Vassfjellet
15. - 17. Mars	Skifestivalen (10 års jubileum)
Tirs. 26. Mars	Klubbmesterskap i Vassfjellet
30. Mars - 9. April	Påske (Kanskje telemarkgruppa arrangerer en tur?)
12. - 13. April	Snota Open, Telemarkgruppas eget fjellrenn
Fre. 19. April	Fest for de som har hatt verv og de som har stilt opp for gruppa
Fre. 3. Mai	Pizzakveld med lysbilder

Vi satser på å følge opp årets suksess med egne jentekvelder også neste år. I tillegg 
kommer alle “utenbys” renn som f. eks. Galdhøpiggen, BSI’s Skifestival, Skarverennet, 
Lyngen Løssnøfestival og selvfølgelig Norges Cup og NM.




Skifestivalen:
Dette er årets happening for alle som har ski. Her kan du være med på morsomme 
konkurranser, hyttefest++, NM i pressing, skiatlom og Chineese Downhill i tri heile 
dagar att ende. Tenk det du...




Lurken:
Er navnet på vår egen medlemsavis. Den har et opplag på 400 eksemplarer og kommer 
ut tre til fire ganger pr. semester. I lurken kan du lese om alt som har skjedd og alt som 
skal skje. Vi har vår egen hall of fame, nemlig “fem på lurken” der periodens fem 
verste blir hengt ut i all offentlighet. For øvrig kan vi nevne egen hobbypsykologspalte, 
intervjuer, rebuser m/premiering og mye mer.




Handleavtalen:
Telemarkgruppa har inngått avtale med Hank Sport på Moholt. Våre medlemmer får 
30 % avslag (på veil. priser) på et bredt utvalg av telemarkutstyr frem til 15. nov. -95. 
På Norrøna og Lowe klær samt annet skiutstyr får vi 25 % avslag. Videre er det 20 % 
avslag på sykler, og 25 % avslag på andre varer. Det vil bli nok en handlerdag mot 
slutten av januar også, men da får vi generelt 25 % avslag på alt unntatt sykler. Når 
som helst ellers i året får vi 10 % avslag på prisene i butikken (som jevnt over ligger 
under veil.), unntatt for tilbudsvarer.

Handleavtalen går videre ut på at gruppa får 20.000 kr og 15 par demoski til låns for 
hele sesongen. Disse demoskiene kan du prøve hvis du ringer til rette vedkommende 
(ikke bestemt hvem det blir enda) i renn og materiell gruppa.




Tavla på stripa:
Telemarkgruppa har en stor oppslagstavle på stripa NTH, ved siden av inngangen til 
Aud. S2. Der finnes alt info av interesse. Hva som skjer, når, hvor og med hvem, tilbud 
til deg fra div. skiheiser, resultatlister og kjøp og salglapper. Tavla er vårt viktigste 
informasjonsorgan, så bruk den flittig.

Vi jobber nå aktivt med å få satt opp lignende tavler på AVH og medisin (MTS), slik 
at våre medlemmer der også skal få lettere tilgang til all informasjon.

Neste år vil vi også prøve å få så mange av medlemmene registrert på vår Internet 
mailing liste, slik at du kan få up to date info om kommende arrangementer i mail. 
Kuult ??!




Vil du bli medlem?
Alle som studerer ved NTH eller er samboere med slike kan bli medlem så lenge de har 
betalt NTHI medlemskontigent på 250 kr. Da har du full adgang til å bruke I-bygget. 
Det er ikke noe ekstra kontigent for å være med i telemarkgruppa, men du må fylle ut 
et innmeldingsskjema som du finner i en kasse på tavla på stripa, og levere det inn. Til 
deg som ikke er NTH student, men studerer ved en annen skole her i Sør-Trøndelag, 
må du sende en begrunnet søknad til oss. Gode grunner for å bli med er f.eks. at 
lignende tilbud ikke finnes på skolen din, eller at du kjører aktivt og er avhengig av et 
miljø å trene sammen med. Dessverre kan vi ikke godta alle søknader, fordi kapasiteten 
på I-bygget er fullstendig sprengt, men send oss en søknad allikevel da. Du vet aldri...

Som medlem får du nyte godt av alle godene om er nevnt over, og det står egentlig og 
faller på deg, hvor aktivt du ønsker å være med, men når du registrerer deg som 
medlem hos oss kan du også bli bedt om å bake kake til kakelotteri, sitte bingo-, 
idrettsbygg- eller kakelotterivakt eller stå portvakt på et renn for den saks skyld. Du 
kan ta det med ro, det blir neppe snakk om mer enn en eller to ganger i løpet av året.

For deg som virkelig vil bli aktivt med kan vi anbefale å ta på deg et verv i 
telemarkgruppa. Da vil du bli pålagt spennende og utfordrende oppgaver og komme i 
kontakt med mange “artige” folk. Vi oppfordrer: Bli med. Du vil ikke angre (så mye).




Har du fremdeles spørsmål?
Ring Jørgen Svanqvist på tlf: 73 93 21 79, så skal du få svar!
