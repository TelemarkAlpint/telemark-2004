<html>
<head>
<title>NTNUI Telemark</title>
<link rel="stylesheet" href="Style.css" type="text/css"></head>


<body><div align="center">
<center>
  
<table border="0" cellpadding="0" cellspacing="0" style="border-collapse: collapse; font-family:Arial; font-size:8pt" bordercolor="#111111" width="600" height="100%">
    <tr>
      
      
<td align="center">
Telemark-alpintgruppa og dens fornemmelse for snø.<br><br>

Det høres sikkert helt døvt ut, men jeg har alltid en skikkelig ubehagelig 
følelse i kroppen hver gang jeg er ferdig med den siste eksamenen før sommeren. 
Etter uker, måneder, med denne stunden som det eneste mål i livet så står man 
der og kjenner dualiteten ved de første minuttene av sommerferien strømme 
gjennom kroppen. Frem til nå har alt vært så greit, rutine fra morgen til 
kveld. Og så er man ferdig, det meksikanske caramba-bandet som skulle spille 
fanfare for min gode innsats i vårsemesteret uteble, likeså cancan damene med 
lange ben og strutsefjær som skulle danse og juble kun for meg. Hva nå? Rett 
til sommerjobb? Ikke denne gangen. Ikke i år.<br>
Jeg våkner i et klamt telt og kjenner at denne dagen har muligheter. 
Sommerferien er to dager gammel og jeg skal gjøre noe av det beste jeg vet. Stå 
på ski. I Hurrungane ligger det fremdeles hvite fjellsider i juni og i dag skal 
vi til nordveggen på Søre-Austabottntind. Jubalong! Etter en provisorisk 
frokost laster vi sekkene med ski, tau og alt mulig krimskrams og sliter oss 
inn dalen til bremunningen i dalen under Austabotntindane. Det ser ut som en 
Jotun har kløvet nordveggen med en øks, for en lang snorrett renne med bratte 
høye vegger går hele veien opp til toppen. Her skal vi opp og her skal vi ned. 
Fra den stekende solen som reflekteres fra breen stiger vi inn i rennen 
og sliter oss opp de åttehundre høydemeterene til toppen. Jeg undrer stundom på 
hvorfor jeg sier at jeg liker dette eller idet hele tatt driver med det. Det er 
tungt, stegjernene setter seg fast i buksa og jeg er hele tiden redde for å se 
ned. Midt i renna blir også Åsmund nesten truffet av en isklump som kommer 
deisende. Men så er vi oppe og kan se til verdens ende, eller idet minste til 
noe vi tror er Øvre-Årdal. <br>
I beste Adrian Mole stil skriver jeg dagbok, jeg tror det er for å huske at jeg 
har hatt dager som denne. Fra toppen av renna kan jeg ikke se noe annet enn at 
den kommer ut et sted der nede, forsiktig sklir jeg inn og hører Ådne ønske meg 
en god tur. Snøen er passe fast, passe påskeslush og helt fin å kjøre på. De 
første svingene er forsiktige, brillene dogger og jeg prøver å holde meg litt 
til siden for å unngå å bli truffet av snøen som kommer rasende etter meg. 
Tilslutt har jeg bare hundre meter igjen og slapper helt av og suser ut på 
breen. Følelsen er et sted mellom ganske OK+ og euforisk. Jeg fisker kameraet 
opp fra sekken og knipser Sindre idet han hylende kommer nedover. Etter ham 
kommer Ådne og til slutt Åsmund i store raske svinger. Nede på breen ser jeg 
opp til toppen. Det tok meg nesten en time å komme opp, litt over et minutt å 
kjøre ned. Jeg kaster hjelmen opp i lufta. Vi flirer rått til hverandre, ingen 
sier et ord, vi bare ler.<br>
Noen timer senere etter enda en topptur kjører vi gjennom den grønne 
dalen opp fra Fortun hvor vi har kjøpt mat. Jeg spiser is, tar bilder av 
fosser, små lam og gamle hus. Belle&Sebastian synger på stereoen, jeg danser i 
veien og er glad,glad,glad!<br>
Neste gang kan du bli med! Du trenger ikke engang å vente til neste 
sommer, du kan bli med på trening og tur så snart snøen begynner å falle. Du 
trenger ikke engang å vente så lenge, du kan bli med på treningene våre nå med 
engang. For i vente på snøen så har vi treninger hver mandag på idrettsbygget 
på Gløshaugen og hver onsdag på Dragvoll. 
<br>
På mandagene møtes vi kl. 19.45 og tar en liten joggetur før vi tar en liten 
økt i salen kl.20.30.
På onsdagene spiller vi ballspill og hopper trampett i I-bygget på Dragvoll.
<br>
Og så snart snøen kommer har vi treninger for alle ferdighetsnivåer fra 
nybegynner og opp til råskinn. Bli med! Og dersom du lurer på noe så kan du 
sjekke www.stud.ntnu.no/studorg/telemark for mer informasjon og fine bilder. 
<br><br>  <a href="javascript:window.close();">lukk vindu</a>
</td>
</tr>
    </table>
  </center>
</div></body>

</html>